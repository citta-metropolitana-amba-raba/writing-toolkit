Usabilità
=========

Bottoni
-------

I bottoni sono tipi particolari di collegamenti: permettono di inviare dati al sistema o di eseguire un’azione. Utilizza inviti all’azione sui bottoni (le label) chiari e specifici. 

**Usa**
  “Cerca”, “Paga adesso”, "Scarica il modulo", "Vai al form", "Iscriviti adesso"

**Non usare**
  “Ok”, "Invia"
  
Il significato di “Cancella” è diverso da quello di “Annulla”.

|

Label
-----

Una label è in genere un collegamento ad altre aree dell’ambiente: permette, per esempio, di spostarsi nella gerarchia dei contenuti (da un’area generica a una più specifica o viceversa: per esempio dalla pagina “Chi siamo” alla pagina “Contatti”). In questi casi la label è un link. Per questo:

- segui le `buone pratiche di creazione di un link <https://guida-linguaggio-pubblica-amministrazione.readthedocs.io/it/latest/suggerimenti-di-scrittura/come-strutturare-il-contenuto.html#link>`_;
- cura con attenzione la label associata, che permette di contestualizzare ulteriormente la risorsa a cui punta il collegamento.  

|

Menu di navigazione
-------------------

È principalmente attraverso le label delle voci del menu di navigazione che l’utente si fa un’idea dell’organizzazione dei contenuti nell’ambiente in cui sta navigando. Fai delle scelte coerenti ed efficaci per:

- tono (formale / informale); 
- granularità (specifico / generico);
- stile.

Scelte efficaci per le etichette del menu di navigazione possono rendere l'ambiente più comprensibile e semplice da utilizzare.

|

Messaggi di conferma
--------------------

Quando chiedi un’azione all’utente (es. l’invio di un form appena compilato, il download di un documento), conferma sempre l’esito positivo con dei messaggi testuali.

Quando il messaggio di conferma prevede un’ulteriore azione da parte dell’utente, assicurati di chiarire bene il senso dell’azione.

**Usa**
   *Invia i tuoi dati*

   *Premendo “Conferma” invierai la tua richiesta e non potrai più modificare i dati*

   ``Conferma     Annulla``

**Non usare**
   *Confermi?*

   ``Invia      Annulla``

|

Messaggi di errore
------------------

All’interno di form o di procedure guidate, prepara con attenzione i messaggi di errore, per spiegare sempre all’utente:

-  quali sono le informazioni mancanti (es. l’indirizzo email è un campo obbligatorio);

-  quali sono gli errori legati al formato (es. scrivi il numero di telefono senza spazi).

**Usa**
   *Inserisci un numero di telefono valido. Tutti i campi con l’asterisco (\*) sono obbligatori*

**Non usare**
   *Errore*

|

Micro-copy
----------

Accompagna la compilazione di un form inserendo dei brevi testi di istruzione o di esempio, per rendere più chiaro che tipo di informazioni sono richieste agli utenti in un campo specifico o il modo in cui utilizzare gli elementi dell’interfaccia.

|

Pagine vuote
------------

In alcune circostanze sul tuo sito possono apparire delle pagine vuote (per esempio il risultato di una ricerca senza esito). Prevedi dei testi per queste pagine in cui indirizzi l’utente verso altri contenuti o azioni sul sito.

**Usa**
   *La ricerca di “[parole chiave ricercate]” non ha prodotto nessun risultato.*

   *Torna alla pagina precedente per una nuova ricerca, oppure vai alla pagina contatti per chiedere informazioni.*

**Non usare**
   *Not found*

